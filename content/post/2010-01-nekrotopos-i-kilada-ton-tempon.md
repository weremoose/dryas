---
title: Νεκρότοπος η κοιλάδα των Τεμπών
date: 2010-01-09
tags: ["ανακοινώσεις","ανακοινώσεις","καταγγελίες","καταγγελίες"]
---

![](prostateytiko-dixty5.jpg "prostateytiko-dixty5")
Η Δρυάς παρακολουθεί με αγωνία τα όσα τελευταία διαδραματίζονται στην κοιλάδα των Τεμπών. Με σεβασμό στους θεσμούς δεν έκανε καμία δήλωση, έως σήμερα, περιμένοντας το επίσημο πόρισμα για τα αίτια της καταστροφής και την ανακοίνωση του τρόπου αντιμετώπισης του προβλήματος. Παρά το ερχομό και την αποχώρηση  των ειδικών επιστημόνων από την Ελβετία, τις αυτοψίες του Τεχνικού Επιμελητηρίου και των Πανεπιστημιακών Καθηγητών, μετά από δεκαοκτώ ημέρες, η κατάσταση παραμένει «καταπλακωμένη» όχι από τους βράχους, αλλά από την αδυναμία του κρατικού μηχανισμού να διαχειριστεί κρίσιμες καταστάσεις.<!--more-->

Όλες αυτές τις ημέρες παρακολουθήσαμε με αγωνία και αγανάκτηση διάφορες, άκαιρες και επικίνδυνες για το περιβάλλον και την πολιτιστική μας κληρονομιά, ανακοινώσεις Νομίζουμε ότι είναι πρόχειρες και επικίνδυνες για το περιβάλλον και τη βιωσιμότητα της περιοχής.. Φοβόμαστε πως σκοπό έχουν να προλάβουν καταστάσεις και να  προϊδεάσουν.

Για εμάς το πρόβλημα δεν εστιάζεται στην όποια αποκατάσταση της κυκλοφορίας. Η  περιοχή πρέπει να αντιμετωπιστεί σαν ένα παγκόσμιο μνημείο της φύσης.  Το μέλλον και η βιωσιμότητα των κατοίκων της εξαρτώνται από την προσβασιμότητα και την ανάδειξη του φυσικού και του πολιτισμικού της πλούτου.

Οι ανησυχίες και το ενδιαφέρον μας για την περιοχή δεν είναι "λόγια κατόπιν εορτής". Η "δρυάς", δημιούργησε στον πρώην σιδηροδρομικό σταθμό Τεμπών Κέντρο ενημέρωσης, με σκοπό την ευαισθητοποίηση του κόσμου, την προστασία και την ανάδειξη της πολιτιστικής μας κληρονομιάς. Ο τρόπος κατασκευής του νέου αυτοκινητοδρόμου και η αντιμετώπιση της κοιλάδας, μας προβλημάτισε και μας ανησύχησε από την πρώτη στιγμή. Η μη ενημέρωση των φορέων της περιοχής για τα έργα που θα γίνουν ώστε να ενταχθεί ο νέος αυτοκινητόδρομος στην περιοχή, μας οδήγησαν στο συμπέρασμα ότι όλα γίνονται χωρίς εθνικό σχεδιασμό και ότι όλα οδηγούν στον αποκλεισμό της Κοιλάδας. Για το λόγο αυτό αναλάβαμε κάποιες πρωτοβουλίες.

Συνεργασθήκαμε με την 7<sup>η</sup> Εφορεία Βυζαντινών  Αρχαιοτήτων για την ανάδειξη των αρχαιολογικών ευρημάτων της περιοχής, με σκοπό την παραμονή τους στον τόπο και την επισκεψιμότητά τους. Σχεδιάσαμε και συνδιοργανώσαμε με το  ΤΕΕ τμήμα Κεν. και  Δυτ. Θεσσαλίας και το σύλλογο «Φίλων του Πηνειού και του παραποτάμιου πολιτισμού», ημερίδα στις 3 Δεκεμβρίου 2009 με θέμα: «Προοπτικές ανάπτυξης της Κοιλάδας των Τεμπών, μετά την ολοκλήρωση του νέου αυτοκινητοδρόμου». Στην ημερίδα εκφράσαμε τις ανησυχίες μας για το μέλλον αυτής της περιοχής. Τα γεγονότα της  17<sup>ης</sup> Δεκεμβρίου 2009 και τα όσα ακολούθησαν δυστυχώς επιβεβαιώνουν τους φόβους μας.

Στις 29 Δεκεμβρίου 2009, με επιστολή μας, ενημερώσαμε τους Υπουργούς Περιβάλλοντος και Πολιτισμού και την Περιφέρεια Θεσσαλίας, εκφράζοντας τους φόβους μας για τον τρόπο αντιμετώπισης της κατάστασης. Προσφερθήκαμε να βοηθήσουμε, με ό, τι μέσο διαθέτουμε και στον βαθμό που μπορούμε, για μια ομαλότερη επιστροφή στην φυσιολογική ζωή του τόπου.

Πιστεύουμε πως πρέπει γρήγορα να προσδιορισθούν τα αίτια, να επιμερισθούν οι ευθύνες, αν υπάρχουν, (σε Πολιτεία, μελετητές, κατασκευαστές και επίβλεψη) και να γίνει η αποκατάσταση. Το θολό τοπίο που επικρατεί, τα μισόλογα και η έλλειψη υπεύθυνης ενημέρωσης, μας προβληματίζει όλους και προκαλεί αβεβαιότητα και νευρικό κλονισμό στους κατοίκους της ευρύτερης περιοχής και ειδικά σ' όσους δραστηριοποιούνται εκεί επαγγελματικά. Θεωρούμε επιτακτική την ανάγκη των  έγκυρων και έγκαιρων παρεμβάσεών.

Η «δρυάς» είναι στην διάθεση όλων ώστε  για να βρεθεί μια λύση που να εγγυάται το μέλλον αυτού του παγκόσμιου μνημείου της φύσης και στην επιστροφή στη φυσιολογική ζωή των κατοίκων της περιοχής.
