---
layout: post
title: Ημερίδα - ανάπτυξη κοιλάδας Τεμπών
date: 2009-12-03
tags: ["ανακοινώσεις","ανακοινώσεις","δραστηριότητες","δραστηριότητες","εκδήλωση","ημερίδα"]
---

![](tee-11.jpg "tee-1")</a>Η Κοιλάδα των Τεμπών, ένα σπάνιο δημιούργημα της φύσης, διαθέτει μοναδική  φυσική ομορφιά και πλούσια πολιτιστική κληρονομιά. Όλυμπος, Κίσσαβος, Πηνειός. Μέρη όπου οι αρχαίοι τοποθέτησαν τις κατοικίες των θεών. Η μυθολογία, η ιστορία και η φύση προίκισαν τον τόπο αυτό με ιδιαίτερα στοιχεία και τον καθιστούν μοναδικό, μια σπάνια πολιτιστική  κληρονομιά που οφείλουμε να  προστατέψουμε και να  παραδώσουμε ανέπαφη στις επόμενες γενιές.<!--more-->

Δυστυχώς παρακολουθούμε καθημερινά με αδράνεια τις καταστροφικές συνέπειες των ανθρώπινων παρεμβάσεων και την αδιαφορία της πολιτείας στα όσα διαδραματίζονται σ ένα παγκόσμιο μνημείο της φύσης. Οι ανάγκες της καθημερινότητας να κατασκευαστούν δύο συγκοινωνιακοί άξονες, σιδηρόδρομος και αυτοκινητόδρομος, μέσα στην κοιλάδα, αλλά και το πέρασμα του αγωγού του φυσικού αερίου, τα δίκτυα του ΟΤΕ και της ΔΕΗ καθώς και η άναρχη τοποθέτηση των κεραιών της κινητής τηλεφωνίας, κατέστρεψαν την φυσική, παρθενική, άγρια και μαζί ήμερη ομορφιά του τοπίου.

Το καθημερινό βάνδαλο πέρασμα του ανθρώπου το καταμαρτυρεί το πλήθος των παρατημένων  σκουπιδιών.

Το προσκύνημα της Αγίας Παρασκευής αποτελεί σημείο αναφοράς και χώρο συνάθροισης πλήθους πιστών και τουριστών. Ο τρόπος της τουριστικής ανάπτυξης και διαχείρισης του χώρου, αποτελεί ντροπή και δυσφήμιση για τη χώρα μας. Η δυσοσμία που αναδύεται από την έλλειψη χώρων υγιεινής, ο βιασμός της αισθητικής από τις διαφημιστικές πινακίδες και οι παράγκες των μικροπωλητών, η προχειρότητα και η κακογουστιά δεν αμαυρώνουν απλά το τοπίο αλλά πληγώνουν βαθειά τον πολιτισμό μας.

Ο τόπος μας καταστρέφεται. Η ψυχή μας αιμορραγεί και μπροστά σ όλα αυτά η πολιτεία στέκεται με απάθεια και λειτουργεί εγκληματικά για το μέλλον του τόπου και τις επόμενες γενιές.

Η κατασκευή του νέου αυτοκινητόδρομου μέσα από  τούνελ, φαινομενικά, δείχνει να καλυτερεύει εν μέρει την κατάσταση, ή τουλάχιστον την ωραιοποιεί. Όμως η  κατασκευή του αυτοκινητόδρομου περιχαρακώνει την περιοχή  και αποκλείει τους κατοίκους από τις μέχρι τώρα επικερδείς ασχολίες τους. Οι όποιες παρεμβάσεις στην παλαιά Ε.Ο. δεν δίνουν λύση στο πρόβλημα.

Η καθαριότητα και η «ωραιοποίηση»  περιορίζεται στο οδόστρωμα. Η κοίτη του Πηνειού είναι άβατη από τα σκουπίδια και τα περιττώματα των ταξιδιωτών στα λιγοστά κατεστραμμένα καλντερίμια που οδηγούν στις πηγές των θεών.

Η τοποθέτηση των ψυχρών τσιμεντένιων στηθαίων μετατρέπουν το τοπίο σε άχαρο τόπο και καθιστούν μη επισκέψιμους αρχαιολογικούς χώρους και τον Κίσσαβο. Δεν υπάρχει μέριμνα για τα νέα αρχαιολογικά ευρήματα. Τα αρχαιολογικά ευρήματα πρέπει να μείνουν στον τόπο, να τοποθετηθούν σε επισκέψιμο χώρο, ώστε να αποτελέσουν πόλο έλξης επισκεπτών. Ο σωστός σχεδιασμός για την αξιοποίηση των ευρημάτων πρέπει να λειτουργήσει  ανταποδοτικά για τους ντόπιους.

Αλλά και η κατάσταση στα παλαιά διόδια των Τεμπών είναι απελπιστική. Τίποτα δεν μαρτυρά ότι είναι η είσοδος μιας από τις ωραιότερες κοιλάδες στον κόσμο.

Η  Μ.Κ.Ο. «ΔΡΥΑΣ» Σωματείο για το περιβάλλον και τον πολιτισμό αγωνίζεται εδώ και χρόνια για την προστασία και ανάδειξη της πολιτιστικής μας κληρονομιάς. Δημιουργήσαμε στα κτίσματα του παλαιού Σ.Σ. Τεμπών ένα κέντρο πολιτισμού , ενημέρωσης και ευαισθητοποίησης.

Βλέποντας αυτή την κατάσταση όλα αυτά τα χρόνια, που μας θλίβει και μας πονά, θυμηθήκαμε την μελέτη για την ανάπλαση της περιοχής της Αγίας Παρασκευής που εκπόνησαν ο καθηγητής  της  Αρχιτεκτονικής του ΑΠΘ Κος Κων. Οικονόμου και ο αρχιτέκτονας  Δημ. Λαγός  υπό την αιγίδα της Περιφέρειας Θεσσαλίας. Φοβηθήκαμε πως θα έχει κι αυτή την ίδια τύχη με πολλές άλλες: να μείνει στα  συρτάρια.  Μαζί με το ΤΕΕ, και τους συνοδοιπόρους μας   Φίλους του Πηνειού σκεφθήκαμε να οργανώσουμε αυτήν την ημερίδα με σκέψη ότι όσο  περισσότερος κόσμος   κινητοποιηθεί τόσο μεγαλύτερη είναι η  ελπίδα να ενεργοποιηθεί η πολιτεία.

Θεωρήσαμε απαραίτητη  την παρουσίαση των αρχαιολογικών ευρημάτων τη περιοχής  από την κα Σταυρούλα Σδρόλια, για να θυμίσουμε ότι η Κοιλάδα δεν είναι μόνο  ένα προσκύνημα. Τα ευρήματα μαρτυρούν πολιτισμό χιλιετηρίδων.

Η «Δρυάς» νιώθει την ευθύνη απέναντι στην ιστορία αυτού του τόπου και συνεργάζεται με όλους τους φορείς για την ανάδυση της πολιτισμικής του αξίας.

Αγωνιζόμαστε για την ενεργοποίηση της τοπικής κοινωνίας στα θέματα της φυσικής  και πολιτιστικής της κληρονομιάς με απώτερο σκοπό την πολιτιστική και οικονομική ανάπτυξη.

Πιστεύουμε πως η αφύπνιση των συνειδήσεων και η ενεργοποίηση των πολιτών σε θέματα πολιτισμού και περιβάλλοντος είναι η καλύτερη αντίσταση στην καταστροφή.